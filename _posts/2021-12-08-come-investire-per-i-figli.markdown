---
author: SaltoMentale
comments: true
date: 2021-12-08 14:45:45+00:00
excerpt:
  Il nostro piano per creare un portafoglio d’investimento per nostra figlia,
  senza essere benestanti.
layout: post
slug: come-investire-per-i-figli
title: Come investire per i figli
wordpress_id: 852
categories:
  - Finanza personale

image:
  path: /assets/media/Come-investire-per-i-figli-Copertina.jpeg
  thumbnail: /assets/media/Come-investire-per-i-figli-Copertina.jpeg
---

Due mesi fa è nata la nostra primogenita. Vogliamo che insegua i suoi obiettivi quando sarà adulta, qualsiasi essi siano, e per farlo potrebbero essere utili delle risorse finanziarie con cui rendersi indipendente da noi genitori.

Ci sono due nodi che dobbiamo affrontare: da un lato il classico libretto di risparmio postale non è più uno strumento efficace con cui investire per i figli, dall’altro noi non siamo benestanti quindi dobbiamo trovare modi intelligenti per ricavare i capitali da investire.

Partiamo dal principio, però, dobbiamo prima chiarire le nostre motivazioni.

## Perché investire per i figli?

> Che ti salta in testa, vecchio?


Quando avevo 20 anni mi era naturale vivere al di sotto delle mie risorse e produrre dei risparmi. Nessuno in famiglia aveva conoscenze finanziarie, ed io a 20 anni avevo tutt’altro per la testa, per cui tutti i miei risparmi sono finiti in un inutile libretto di risparmio postale con rendimento quasi nullo. Se solo avessi avuto sotto mano una soluzione migliore oggi saremmo già [finanziariamente indipendenti](/indipendenza-finanziaria/)!

Ecco il primo motivo per cui vale la pena investire per i figli, per **dargli uno strumento in cui investire i propri risparmi e vederli crescere**, in attesa che siano in grado di prendersene cura da soli.

![]({{ '/assets/media/unknown.png' | relative_url }})Differenza fra 1000€ all’anno investiti allo 0.5% del libretto postale rispetto all’8% medio dell’azionario.

Secondo motivo: JL Colins, in The Simple Path to Wealth, parla di “_Fuck You Money_”, una somma di denaro sufficiente a non dover scendere a compromessi. La dipendenza economica dai genitori non è gradevole e non è uno strumento che noi genitori vogliamo usare per indirizzare le scelte di nostra figlia. **Vogliamo che lei abbia i soldi per poterci mandare a quel paese** senza gravi conseguenze economiche.

Allo stesso tempo vogliamo che lei abbia abbastanza soldi da poterla mandare NOI a quel paese senza rimorsi, qualora dovesse diventare una persona sgradevole con cui vivere. Il beneficio è per entrambe le parti.

Infine, crediamo che i soldi non corrompano le persone, quindi un ventenne con la testa sulle spalle dovrebbe essere in grado di gestire un capitale importante.

    <code>È una ipotesi ragionevole? Ditemi la vostra nei commenti!</code>

Riassumiamo **i 3 motivi per cui vale la pena investire per i figli**:

1. Per dargli una soluzione su cui investire i primi risparmi;
2. Per dargli sufficiente soldi da rendersi indipendenti in giovane età;
3. Perché male non gli fa.

Tutto bello fin qui ma… **i soldi da dove li prendiamo?** Noi non siamo benestanti, siamo solo una famiglia media cui serve una strategia fuori dalla media per farcela.

## Come risparmiare per i figli

> Caccia il grano, vecchio!


Non abbiamo grossi capitali e quindi non possiamo donare chissà quale cifra a nostra figlia, ma abbiamo qualche asso nella manica: sappiamo che [la ricchezza sta nelle cose semplici](/ricchi-sfondati/) e non partecipiamo ai [giochi di status](/il-costo-dello-status/). Ciò ci permette di ridurre di molto le nostre spese senza compromettere la nostra felicità.

Stando a Federconsumatori, una famiglia come la nostra spenderebbe circa 170’000€ per mantenere un figlio fino ai 18 anni. Ecco il dettaglio per età e reddito:

![]({{ '/assets/media/F8B8C8F1-6887-4E43-BE0F-F9044EF86127.png' | relative_url }})Fonte Federconsumatori, [report del 2011](https://www.federconsumatori.it/news/foto/I%20costi%20per%20crescere%20un%20figlio.pdf). Grossomodo confermato anche nel [report 2018](https://www.federconsumatori.it/news/foto/Spesa%20per%20crescere%20un%20figlio%20fino%20a%2018%20anni%202019.pdf).

Possiamo fare meglio della famiglia media?

Siamo solo agli inizi abbiamo già utilizzato qualche trucco:

- Acquistato l’arredamento della cameretta di seconda mano, di qualità eccellente e con uno stile senza tempo. Risparmio: 80% circa.
- Ricavato la cameretta dal locale dove stava il mio studio, che abbiamo spostato in una nicchia ricavata nel salotto.
- Useremo pannolini lavabili, che [ci faranno risparmiare soldi e rifiuti](https://www.lettoquotidiano.it/2021/11/24/pannolino-lavabile-risparmia-2000-euro-utilizzandolo-al-posto-dellusa-e-getta/) e finito di usarli li venderemo (se ancora in buono stato). Risparmio del 50%.
- Acquisteremo sempre vestiti usati, come già facciamo per noi, sostenendo le associazioni no-profit della zona. Risparmio: 80%.
- Libri in biblioteca, giocattoli usati, vacanze smart… I modi per risparmiare sono tanti senza “fare sacrifici”, solo scelte originali.

In sintesi:

1. Cercheremo di ottimizzare le spese pensando fuori dagli schemi;
2. Terremo traccia di ogni spesa attribuibile a nostra figlia;
3. Ogni anno, se abbiamo speso meno della media delle famiglie, investiremo la differenza.

L’idea è di non dover cacciar fuori un soldo _extra_, solo di metterci del sano lavoro e fare scelte fuori dal coro. Al portafoglio d’investimento aggiungeremo tutti gli introiti di nostra figlia: regali, lavoretti, borse di studio, premi, sussidi ecc. Così dovrebbe abituarsi ad investire i risparmi fin da giovanissima.

Speriamo anche che crescendo nostra figlia non soffra per queste scelte ma anzi se ne appassioni. [Non abbiamo la televisione](/televisione-quanto-costa-davvero/), cerchiamo di evitare i social ed abbiamo piani educativi alternativi, quindi l’influenza della società dovrebbe essere contenuta.

Sì, avete intuito bene: sono fuori di testa, ho la barba da Amish e vado in giro in una carrozza trainata da cavalli albini.

![]({{ '/assets/media/randy-fath-u1rq-htexOY-unsplash.jpeg' | relative_url }})Ed i lavori di casa li facciamo così, con tutti i cugini. Photo by [Randy Fath](https://unsplash.com/@randyfath?utm_source=unsplash&utm_medium=referral&utm_content=creditCopyText).

A parte gli scherzi, creare un portafoglio per nostra figlia ci permette di essere più decisi nel risparmiare. Il [contesto sociale](/il-giusto-lo-sbagliato-ed-il-contesto-sociale/), infatti, non ci è favorevole poiché **”chi risparmia su quello che acquista ai figli è un taccagno”**. Con questo piano non esiste alcun conflitto d’interessi: quello che risparmiamo non lo spendo in birra ma lo lasciamo a nostra figlia; speriamo quindi che non sarà risentita di aver indossato abiti usati, alla fine i benefici resteranno a lei.

A questo punto abbiamo risolto i primi due nodi: perché investire per i figli e come ottenere i capitali da investire senza svenarci né sentirci in colpa. Supponiamo ora di avere a disposizione alcune migliaia di Euro all’anno, come li investiamo?

## Come investire per i figli?

> Facci vedere i numeri, vecchio!


Creeremo un portafoglio d’investimento separato da quello familiare. Non significa che lo intesteremo a mia figlia (può essere complicato), solo che lo terremo logicamente separato.

Ecco le caratteristiche del portafoglio:

- Orizzonte temporale: 20 anni ma flessibile, nel senso che potremmo aspettare ulteriori 5 anni per usare quei fondi se il mercato fosse in un brutto momento.
- Livello di rischio: elevato, siamo disposti a correre rischi importanti pur di ottenere un rendimento più alto.
- Gestione: passiva, per minimizzare i costi (e perché la gestione attiva non ci ha mai convinto).

  <code>Attenzione: non sono un consulente finanziario! Quelle che seguono sono solo idee a scopo informativo... Si però che palle la società degli avvocati, pensa te se devo scrivere queste cose, non era già chiaro che sono un pirla qualunque?</code>

Ed ora il portafoglio, molto complesso:

- 100% Azionario globale (non metto gli ISIN, cercateli su [JustETF](https://www.justetf.com/it/find-etf.html))

Se volete creare questo portafoglio e non avete idea di come fare, potreste trovare utile [questa wiki ed il relativo gruppo su Reddit](https://www.reddit.com/r/ItaliaPersonalFinance/wiki/index).

Ed ora la ciccia.

Quanto potremo dare ai nostri figli all’alba della loro vita adulta? Vediamo qualche scenario usando questo [calcolatore dell’interesse composto](https://www.bankeronwheels.com/compound-interest-calculator/). Ho arrotondato il risultato per chiarezza visiva:

![]({{ '/assets/media/0A9ADFB5-DCA5-433C-B1BA-91A2088CD79F.png' | relative_url }})Sossoldi.

Sono cifre di tutto rispetto anche negli scenari più conservativi, sufficienti a pagare una ottima istruzione universitaria, avviare un’attività imprenditoriale o acquistare un’abitazione. O comprare un colbacco e fare il giro del mondo a dorso di cammello, chi sono io per dire a qualcuno come vivere la propria vita?

Questo è tutto, spero vi sia piaciuto l’articolo e vi sia utile per pianificare anche voi gli investimenti per i vostri figli, se vorrete. Se avete perplessità scrivete un commento e se volete restare aggiornati sui nostri progressi e su altre idee fuori dal coro, scrivetevi alla [newsletter](/newsletter/).

---

## Approfondimenti

- Ho citato uno dei libri più gettonati di finanza personale, [The Simple Path to Wealth](https://amzn.to/3rNNPer) di J.L. Collins. Come avrete già sentito dire: _l’istruzione è il miglior investimento_.
- Al momento ci stiamo appoggiando a due marche di pannolini lavabili: [Bambino Mio](https://amzn.to/3dieMye) ed [Alva Baby](https://amzn.to/2ZQiSui). Sono facili da gestire anche se dobbiamo ancora migliorare le nostre routine a riguardo. Nulla a che vedere coi pannolini lavabili di qualche decennio fa, non c’è da spaventarsi.
- Lorenzo Biagi, di [investireconbuonsenso.com](https://investireconbuonsenso.com/), ha scritto un libro interamente dedicato all'investimento per i figli. Consigliatissimo: [**Come investire il mio primo euro**](https://amzn.to/3YpxUk6).

Nota: acquistando dai link sopra darete un piccolo supporto economico al blog senza spendere un centesimo extra.

    Copertina by <a href="https://unsplash.com/@zmachacek?utm_source=unsplash&utm_medium=referral&utm_content=creditCopyText">Zdeněk Macháček</a>.
