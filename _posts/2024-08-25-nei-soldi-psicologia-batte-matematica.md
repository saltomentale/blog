---
author: Calt
layout: post
comments: true

date: 2024-08-25 10:10:10:00+00:00  
slug: nei-soldi-psicologia-batte-matematica
excerpt: "Quando si tratta di soldi, poche euristiche psicologiche battono il rigore matematico."

title: "Psicologia Batte Matematica"

categories:
  - Finanza personale
  
image:
  path: /assets/media/psicologia-batte-matematica_cover.jpg
  thumbnail: /assets/media/psicologia-batte-matematica_cover.jpg
  caption: ""
---

A rigor di logica, se abbiamo buone basi matematiche dovremmo saper gestire le finanze personali alla grande. Basta capire formule e concetti finanziari e coglierne le implicazioni. No?

Ed invece la matematica non basta. Conoscere le formule non ci rende più ricchi, non ci fa risparmiare di più o con meno fatica, investire meglio e con più serenità.

Ti sorprende? Non dovrebbe. 

Sapere che il fumo uccide, che in effetti accorcia l'aspettativa di vita a 30 anni di [quasi un decennio](https://www.medicalnewstoday.com/releases/9703#1), che peggiora le performance fisiche, mentali, sessuali e tutti i possibili, reali, godimenti della vita dovrebbe bastare ad eradicare il fumo dalla sera alla mattina. Lo sappiamo e non vogliamo mai più averci a che fare. Invece persone perfettamente intelligenti e razionali continuano a fumare imperterriti.

[Sanno ma non sanno]({{ 'tipi-di-sapere' | relative_url }}). Si decideranno a smettere solo quando sapranno davvero, quando un evento o una nuova consapevolezza cambierà la loro prospettiva.

Sapere la teoria non basta. Certe cose le vivi sulla tua pelle. La gestione delle finanze personali è una di queste. 

D'altro canto, la psicologia non pretende di capire tutto. Di fatto molte cose non le capisce affatto e diverse teorie sono pseudoscientifiche ad essere gentili. Macché gentili, ora faccio incazzare qualche psicologo: penso che un buon 50% di quello che fate è fuffa senza fondamento, se non vera e propria truffa.

È innegabile, però, che una parte della psicologia funziona. Alcuni comportamenti, anche se non sappiamo bene il perché, sono prevedibili, ed è possibile influenzarli e prevenirli entro certi limiti. Con la psicologia puoi risparmiare di più, investire con costanza e prendere decisioni un po' meno farlocche, tutto senza grosse fatiche né sacrifici. Risultati che la pura matematica si sogna!

## Risparmio batte rendimento

A meno di non avere un grosso capitale iniziale, risparmiare è la singola cosa più importante per l'aspirante investitore. Puoi avere rendimenti eccezionali, ma senza capitale non varranno a molto. Quel capitale puoi solo costruirlo con il risparmio.

La logica e la matematica possono darti un leggero aiuto. Capire quanto ti serve accantonare per avere una pensione serena aiuta ad impegnarsi a farlo. Ma il fronte della battaglia è fatto di tentazioni, di cappuccini al bar, di pacchetti di sigarette e gratta e vinci comprati con gli amici o sentendosi soli, di persone da impressionare e comodità di cui godere.

Il campo di battaglia è il tuo cervello, le tue emozioni, le dinamiche sociali a cui sei esposto, le idee dei tuoi genitori ed i giudizi che leggi sulle facce dei tuoi amici. Tutta roba psicologica, non matematica. Ed è con la psicologia che puoi dominarle.

Puoi, ad esempio, dominare l'impatto delle tue cerchie sociali sui tuoi modelli di consumo modificando la tua cerchia sociale, inserendoti in contesti diversi e più funzionali ai tuoi obiettivi. Inizia a frequentare quegli hippie che coltivano gerani invece di quei bellimbusti che taroccano macchine sportive e probabilmente che risparmierai di più.

Oppure, puoi riconsiderare il valore dei soldi che spendi, convertirli in tempo e sudore e fatica e ragionare su quelle misure invece degli astratti euri. Un gelato non costa 5€, costa 20 minuti della tua fatica al lavoro. Una Jeep nuova non costa 30.000€, costa 2 anni di risparmi e fatiche e sacrifici e sudore e coda in autostrada e rospi ingoiati ed umiliazioni e rotture di scatole varie. Valgono la pena? Forse sì, forse no.

## Decisioni

La decisione dovrebbe essere razionale. Soppesi i pro ed i contro e calcoli il punteggio di ogni opzione. Scegli quella obiettivamente migliore.

Ma è impossibile soppesare obiettivamente qualcosa. È tutto soggettivo, e cambia assieme a te, con l'età, con le esperienze, con le cerchie sociali che frequenti, con il marketing a cui sei esposto... Persino col meteo del momento.

Quell'abito di Valentino. Vale a seconda della gente che frequenti, della tua opinione di te, della tua forma fisica. Della stagione, della moda. Del mercato, dei brand che nascono e muoiono.

Oggi vale X, domani varrà Y, ed entrambi i valori sono arbitrari, dettati dalle emozioni. 

In effetti, gran parte delle decisioni che prendiamo sono pesantemente influenzate dalle emozioni che proviamo a riguardo. [Tolte le emozioni diventa impossibile prendere decisioni](https://www.ncbi.nlm.nih.gov/pmc/articles/PMC3032808/).

Lo noti quando hai paura ad investire e trovi mille scuse per cui non è il momento giusto e fatichi a dormire con un portafoglio globale 60-40. 

E lo noti quando l'influencer particolarmente simpatico ed "affidabile" fornisce alle persone una ragione comprensibile per investire e queste, in tutta tranquillità, si riempiono di BTP, azioni singole e Bitcoin come se fosse la cosa più naturale del mondo. E ci dormono alla grande.

Non a caso [l'influencer marketing è esploso](https://www.statista.com/statistics/1092819/global-influencer-market-size/): le argomentazioni migliori per farti agire sono la simpatia, l'empatia e le testimonianze aneddotiche. Altro che argomentazioni razionali, grafici e proiezioni!

## Sacrificio ed abitudini

Supponiamo per un attimo che la pura logica e l'argomentazione matematica bastino a farti agire nel modo corretto.

Sai che ti servirà un tot per un tuo obiettivo futuro e che investendo in un certo modo, con una certa volatilità e rendimento atteso, dovresti risparmiare il 25% del tuo stipendio netto per arrivare al traguardo con ragionevole certezza.

Supponiamo che i dati ed i modelli finanziari ti convincano a risparmiare quel 25%.

Ciò non elimina la sofferenza nel dover risparmiare, né la paura di una recessione, né il dubbio di sbagliare i calcoli. E potrebbe non giustificare il sacrificio presente in virtù dell'obiettivo futuro: non basta una regola matematica a dirti se vale la pena o meno rinunciare a qualcosa oggi per avere qualcos'altro domani. 

D'altro canto, sviluppare buone abitudini ed hackare i tuoi processi decisionali con la psicologia potrebbe evitarti gran parte di queste fatiche. Puoi investire o accantonare per la pensione in automatico, a inizio mese, e nemmeno accorgerti dei soldi che non sono passati dal tuo conto corrente, dimenticartene e vivere come se nulla ti fosse stato tolto, ritrovandoti col tesoretto domani senza aver fatto altro che configurare il processo ieri.

Potresti evitare di seguire l'andamento dei mercati e degli investimenti. Rinunciare al market timing ed agli strumenti più complessi per costruirti un semplice portafoglio, diversificato ed adeguato al tuo obiettivo, e non controllarlo più di una o due volte l'anno, in piena lucidità.

Potresti appassionarti a fare scelte di consumo più "virtuose" senza alcuna fatica, solo per fini sociali o etici. Comprare usato perché inquina meno, o segui uno stile vintage, o ti piace fare l'affare, o perché "un tempo facevano le cose meglio". Il risparmio diventa un effetto collaterale di qualcosa che ti piace.

Allo stesso modo puoi appassionarti a qualcosa di redditizio, che sia la tua professione o un modo per arrotondare, ed invece di spendere soldi con gli hobby finisci per guadagnarceli, mantenendo lo stesso identico divertimento e relax ma aumentando le tue entrate.

Tutte cose che funzionano. Tutte cose in cui la matematica non c'entra nulla. Ma allora, la matematica non serve?

## Dove serve la matematica

La matematica dovrebbe servire a farti capire i fondamentali, ma non è essa stessa fondamentale. Capire una manciata di concetti finanziari-matematici anche solo a grandi linee può aiutarti e motivarti a fare le cose giuste per avere una situazione finanziaria più sana. Vedere qualche grafico o qualche backtest può confortarti e spronarti.

Aiuta nella motivazione e nella comprensione, ma non è fondamentale e di sicuro da sola non basta. Ecco perché nei soldi, nonostante tutto, la psicologia batte la matematica.

## Approfondimenti

Morgan Housel, in [La psicologia dei soldi](https://amzn.to/3Y4oEnY) fa un lavoro magistrale nell'evidenziare l'importanza della psicologia nella gestione del denaro.

Ma non vale solo per le persone comuni: la psicologia ha un impatto enorme nelle decisioni dei gestori di fondi comuni, degli imprenditori, dei politici e persino nelle dinamiche con cui progredisce la conoscenza scientifica, il Sancta Santorum della razionalità: 

> Una nuova verità scientifica non trionfa convincendo i suoi oppositori e facendo loro vedere la luce, ma piuttosto perché i suoi oppositori alla fine muoiono e cresce una nuova generazione a cui la teoria è familiare.
> [Principio di Planck, sociologia](https://en.wikipedia.org/wiki/Planck%27s_principle)

La finanza è a lungo stata una roccaforte della razionalità, a discapito di ogni evidenza. Hanno affermato il contrario, in tempi relativamente recenti, diversi premi Nobel. Alcune letture consigliate:

- Di Robert J. Shiller consiglierei sia [Euforia Irrazionale](https://amzn.to/3zCpFt0) che [Economia e narrazioni](https://amzn.to/4cZH4ud)
- Di Thaler e Sunstein [Nudge. La spinta gentile](https://amzn.to/4djd90n), di cui è uscita la nuova edizione.
- Il grande classico di Daniel Kahneman [Pensieri lenti e veloci](https://amzn.to/3Y2BH9t), tra i libri più influenti del secolo scorso. 
