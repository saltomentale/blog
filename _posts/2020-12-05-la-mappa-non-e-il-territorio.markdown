---
author: salto.mentale
comments: true
date: 2020-12-05 11:54:00+00:00
excerpt: Una scarsa consapevolezza della realtà provoca frequenti frustrazioni. Crediamo che il mondo funzioni in un certo modo, ma evidentemente esso la pensa in modo diverso.
layout: post
slug: la-mappa-non-e-il-territorio
title: La mappa non è il territorio
wordpress_id: 21
categories:
  - La realtà spiegata

image:
  path: /assets/media/la-mappa-non-è-il-territorio-featured-1.jpg
  thumbnail: /assets/media/la-mappa-non-è-il-territorio-featured-1.jpg
---

> Una scarsa consapevolezza della realtà provoca frequenti frustrazioni. Crediamo che il mondo funzioni in un certo modo, ma evidentemente esso la pensa in modo diverso.

![La mappa non è il territorio - schema concettuale](/assets/media/La-mappa-non-e-il-territorio-1.png)

Alla prossima bisogna svoltare a sinistra, poi 100 metri ed ecco… il Colosseo? Ma questa non è Milano?!

Sembra una scena ridicola, quella di una persona che non ha consapevolezza di dove si trova e naviga il mondo sicuro di sé seguendo una mappa inadeguata. Eppure è storia comune: quanti genitori che sgridano il figlio piccolo e non si capacitano del perché non gli ubbidisca. Come fa il bambino a non capirlo?

Perché dovrebbe essere il bambino a capirlo? Perché invece l’adulto non capisce che quel che fa non funziona e non modifica il suo approccio?

Non siamo in grado di assorbire la realtà nella sua essenza, in maniera obiettiva e precisa. Tanto per cominciare la realtà è incredibilmente complessa e noi siamo limitati, neanche i nostri sensi sono in grado di coglierne la ricchezza. Quel poco che riusciamo a cogliere dobbiamo integrarlo nella nostra comprensione della realtà, la nostra “mappa”. Questa è cosparsa di pregiudizi, incongruenze, buchi, schemi inaffidabili… Tuffi fattori che provocano una visione distorta della realtà.

Avere una mappa della realtà affidabile è fondamentale per potervi interagire in maniera efficace. Se non capiamo come funzionano le cose, ogni azione intrapresa porterà a risultati sostanzialmente casuali. Non riusciremo a capire le relazioni di causa-effetto finché non mettiamo in gioco la nostra mappa della realtà.

Buone notizie: una mappa anche solo leggermente più accurata può portarci a fare scelte di gran lunga migliori. Possiamo inoltre aggiornare la nostra mappa con una certa facilità, pur di accettare che siamo noi a dover cambiare la nostra mappa.

### Cosa possiamo fare?

Ogni frustrazione è un buon punto di partenza. Con frustrazione s’intende quella sensazione di impotenza, rabbia, assenza di controllo che proviamo quando otteniamo risultati negativi che non ci aspettavamo. _C’è qualcosa che mi causa frustrazione?_

Assumiamo di non avere una mappa adeguata, altrimenti non avremmo alcuna frustrazione. Chiediamoci: _Qual è la mia mappa a riguardo?_

Descriviamo con cura quello che pensiamo. Già solo mettendo le cose nero su bianco ci salteranno all’occhio delle incongruenze. Non facciamo finta di non vederle, invece teniamole a mente, perché dobbiamo rispondere concretamente all’ultima domanda: _Come posso migliorare questa mappa?_

Migliorare una mappa sbagliata non è così difficile. Possiamo prendere spunto da coloro che riescono bene in quello che a noi crea frustrazioni. Possiamo chiedere consigli ed essere ricettivi e curiosi. Evitiamo d’identificarci con la nostra mappa o rischiamo di metterci sulla difensiva e chiuderci. La mappa è uno strumento, deve solo servirci bene.

### Approfondimenti

- [La natura dell’errore - Salto mentale](/la-natura-dellerrore-salto-mentale/)
- [Le sette regole per avere successo - Covey, Stephen R.](https://www.amazon.it/sette-regole-avere-successo/dp/8891706663)
- [The Great Mental Models: General Thinking Concepts - Parrish, Shane](https://www.amazon.it/Great-Mental-Models-Thinking-Concepts/dp/1999449002)
