---
layout: post
title: "La Via della Cedevolezza"
date: 2026-02-15 08:00:00 +0100
categories: [Crescita Personale, Strategia]
author: Calt
excerpt: "Smetti di spingere. Impara a tirare. Fare fatica è spesso sopravvalutato."
image:
  path: /assets/media/la_via_della_cedevolezza.jpg
  thumbnail: /assets/media/la_via_della_cedevolezza.jpg
  caption: "Massima efficienza, minimo sforzo."
---

Sono sudato fradicio, il cuore mi martella nel petto e ho i muscoli che
bruciano. Di fronte a me c'è il mio maestro di Judo. È più anziano di me, più
leggero e, francamente, sembra molto meno in forma di me.

Decido che è il momento. Mi lancio in un attacco brutale, mettendoci tutta la
forza che ho nelle gambe e nelle braccia. Voglio spostarlo, voglio atterrarlo.
Spingo come un toro.

Lui fa un passo laterale. Un millimetro. E mi tira leggermente la manica.

Il mondo si capovolge. Un istante dopo sto fissando il soffitto della palestra,
chiedendomi che targa avesse il camion che mi ha appena investito. Il maestro
non ha nemmeno il fiatone.

"Vedi," mi dice sorridendo, "tu hai usato la forza. Io ho usato la tua forza."

## Martiri perché?

Cambiamo scenario. Compleanno di una compagna di scuola di mia figlia. La madre
della festeggiata è un'eroina dei nostri tempi. Ha passato gli ultimi due giorni
chiusa in cucina. Ha preparato arancini fatti in casa, pizzette lievitate 48
ore, torte a tre piani scolpite a mano.

Arriva il momento della festa. I bambini corrono ovunque, urlano, si divertono.
La madre? È un fantasma. Ha le occhiaie fino alle ginocchia, è nervosa, scatta
per un nonnulla. Quando la figlia soffia le candeline, lei sta quasi per svenire
dalla stanchezza.

Gli arancini erano buonissimi? Sì. La festa è stata un successo _grazie_ agli
arancini? No. Ai bambini bastavano le patatine in busta. La madre si è goduta il
momento? Assolutamente no.

Ha applicato la "Brute Force" alla felicità familiare. Ha spinto contro il muro
finché non è crollata lei.

## La Via della Cedevolezza

Judo (柔道) significa letteralmente "Via della Cedevolezza". Il principio
cardine è il **Seiryoku Zenyo**: _massima efficienza con il minimo sforzo_.

Non significa essere pigri. Significa capire la fisica del problema che hai
davanti. Se un problema ti spinge, tu non spingere indietro. Tiralo. Se un
problema ti tira, spingilo.

La componente tecnica è il **Kuzushi**: lo squilibrio. Non puoi atterrare un
avversario (o risolvere un problema complesso) se è perfettamente stabile e
piantato a terra. Devi prima squilibrarlo. Devi trovare il punto in cui la sua
struttura cede, il suo centro di gravità vacilla, e applicare la forza lì.

Tutto il resto rischia di essere fatica sprecata.

## Applicazioni Pratiche

Ok, bello il tatami, le tutine, tutti fichi. Ma come si applica alla vita vera?
Facciamo qualche confronto tra la via della forza bruta e la via della
cedevolezza.

### 1. La Promozione in Ufficio

- **Forza bruta:** Lavori 12 ore al giorno. Rispondi alle mail alle 23:00. Ti
  carichi di tutto il lavoro sporco sperando che qualcuno "noti il tuo
  sacrificio". Risultato: Burnout, colleghi che ti sfruttano, e il capo che
  pensa che tu sia solo "un bravo operaio".
- **Via della cedevolezza:** Osservi il tuo capo. Cos'è che lo tiene sveglio la
  notte? Qual è l'obiettivo su cui _lui_ viene valutato? Quello è il suo punto
  di squilibrio. Ti concentri solo su quello. Risolvi il _suo_ problema.
  Risultato? Diventi indispensabile con la metà delle ore lavorate. Minimo
  sforzo, massima efficacia.

### 2. La Festa di Compleanno (Redux)

- **Via della cedevolezza:** Compri le pizzette dal fornaio (o le ordini).
  Spendi 50€. Risparmi 48 ore di lavoro. Usi quelle 48 ore per riposarti ed
  essere un genitore sorridente, giocoso e presente durante la festa. Il ricordo
  che avrà tua figlia non sarà il sapore del ripieno dell'arancino, ma il
  sorriso di sua madre. Hai ottenuto un risultato migliore (felicità della
  figlia) con uno sforzo infinitesimale.

### 3. Sicurezza Informatica

- **Forza bruta:** Un hacker prova tutte le combinazioni possibili di lettere e
  numeri per indovinare la tua password. `aaaaa`, `aaaab`, `aaaac`... Richiede
  una potenza di calcolo mostruosa e anni di tempo. È l'approccio stupido.
- **Via della cedevolezza:** L'hacker chiama la segretaria fingendosi un tecnico
  IT stressato che deve "assolutamente risolvere un problema urgente prima che
  il direttore si arrabbi". Chiede la password. La segretaria, per gentilezza o
  timore dell'autorità, gliela dà. Tempo impiegato: 3 minuti. Sforzo
  computazionale: zero. Ha sfruttato la natura umana (la vulnerabilità) invece
  di opporsi alla crittografia (il muro).

## Il vero guadagno è l'opzionalità

Perché cercare questa efficienza? Non è solo per fare i lavativi. Quando ottieni
tanto con poco, crei **opzionalità**. Crei un surplus di energia e tempo.

A quel punto hai due scelte, entrambe fantastiche:

1. **Ti godi la vita.** Ti riposi. Leggi un libro. Guardi il soffitto. È
   legittimo. Hai vinto, goditi il premio.
2. **Scali la montagna successiva.** Usi quell'energia risparmiata per
   affrontare un problema più grande, che prima era fuori dalla tua portata.

Mantenendo lo stesso livello di "fatica" di chi usa la forza bruta, tu puoi
risolvere dieci problemi invece di uno. Oppure risolverne uno e goderti la vita
per il resto del tempo. La scelta è tua. Chi usa la forza bruta non ha scelta:
deve solo continuare a spingere.

## I Punti Deboli

So cosa stai pensando. "Facile a dirsi. Ma la gavetta? Il sudore?"

Hai ragione. C'è un trucco. Per fare Judo servono anni. Non è un caso se il mio
maestro con 25 anni più di me mi stende senza battere ciglio.

1. **Il paradosso del principiante:** Non puoi trovare la via intelligente se
   non conosci le basi. Spesso devi passare attraverso la fase _forza bruta_ per
   imparare abbastanza bene il dominio da notare dove sono le leve. Non puoi
   hackare un sistema che non conosci.
2. **Non tutto è una leva:** A volte devi studiare un manuale di 1000 pagine. A
   volte devi accudire un parente malato notte dopo notte. Lì non c'è trucco,
   non c'è _social engineering_. C'è solo resilienza e capacità di tirare
   avanti. Certo aiuta se hai applicato la via della cedevolezza in altre aree
   per ritagiarti le energie che ti servono nella sfida inevitabile.
3. **Il rischio della passività:** Cercare sempre la via più facile può
   trasformarsi in pigrizia. Aspetto di trovare una via migliore, e aspetto e
   aspetto ed alla fine non hai trovato né la via migliore né hai risolto il
   problema.

Ma anche nel mezzo della fatica più nera, il vero praticante cerca sempre lo
spiraglio. Anche mentre spingi il masso su per la montagna, cerchi di capire se
non ci sia, magari, una carrucola da qualche parte.
