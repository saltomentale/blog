---
author: Calt
layout: post
comments: true

date: 2025-05-27 03:00:00:00+00:00  
slug: 1144-settimane
excerpt: Tutte da sfruttare... si spera.

title: "1144 Settimane"

categories:
  - Analisi di tutti i giorni
  
image:
  path: /assets/media/1144-settimane_cover.jpg
  thumbnail: /assets/media/1144-settimane_cover.jpg
  caption: "Photo by <a href=\"https://unsplash.com/@neonbrand?utm_content=creditCopyText&utm_medium=referral&utm_source=unsplash\">Kenny Eliason</a>"
---

Penso spesso a quanto tempo mi resta da vivere. Forse troppo, ma ho visto fin troppi non pensarci affatto e ritrovarsi a fare i conti con la propria mortalità quando ormai era troppo tardi.

Voglio sfruttare al massimo il tempo che mi è concesso. È per questo che ci penso.

In prima battuta: l'aspettativa di vita alla nascita è di circa 80 anni. Se moltiplichiamo per 52 settimane l’anno e arrotondiamo, arriviamo alle famose [4000 settimane](https://www.amazon.it/Quattromila-settimane-Gestione-facile-efficace/dp/8850267398/ref=nosim?tag=saltomentale-21). Ovviamente, l'aspettativa di vita si allunga man mano che si invecchia — banalmente, se hai già 85 anni non ti aspetti più di morire a 80, ma magari a 88 o 90. L'ISTAT ha le sue belle tabelline su questo.

Quello che però spesso non si considera è la qualità di queste settimane: quanto ognuna di esse possa essere trasformata in qualcosa di significativo. A 30 anni hai livelli di energia, motivazione, ottimismo e responsabilità molto diversi rispetto agli 85. C'è sempre variabilità, certo, ma una buona soglia conservativa sono i 70 anni. È ragionevole pensare che, se ti prendi cura di te (esercizio fisico e mentale, buon sonno, alimentazione sana, poco stress) e salvo sfighe clamorose, ci si possa arrivare ancora in forma. Abbastanza lucidi da aiutare una persona cara, prendere decisioni importanti, farsi un bel viaggio o tenere testa agli operai di un cantiere quando vorranno mandarti affanculo.

Quella è la mia soglia: 70 anni. Tutto il resto, se ci sarà, lo prendo come bonus. "Ho scroccato un altro giorno", come diceva un mio caro zio.

Oggi ho 38 anni. A 70 ne mancano 32. Facendo due conti: circa 1650 settimane.

Ma sarei uno sciocco a pensare che una settimana a 69 anni valga quanto una settimana oggi, a 38.
Ci sono i rischi di malattie croniche.
Gli incidenti.
I lutti, i traumi, le depressioni.
E poi l'energia, la motivazione, l'entusiasmo: tutto tenderà a calare.

Devo tenere conto di questi fattori per attualizzare il valore del tempo futuro, riportarlo su una scala più realistica. Perché una settimana a 70 anni non vale come una settimana adesso.

Quindi, mi sono fatto questo schema:
- Dai 38 ai 50 anni: ogni settimana vale 1. Totale: 624 settimane.
- Dai 50 ai 60 anni: applico uno "sconto" del 30%. Ogni settimana vale 0,7. Totale: 364 settimane.
- Dai 60 ai 70 anni: applico uno "sconto" del 70%. Ogni settimana vale 0,3. Totale: 156 settimane.

In totale mi restano 1144 settimane.

Tempo di darmi da fare.