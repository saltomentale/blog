---
author: salto.mentale
comments: true
date: 2021-01-09 11:06:51+00:00
excerpt:
  "Tante verità importanti stanno sotto gli occhi di tutti ma non tutti le
  colgono.

  L’unica differenza è nello sguardo di chi le osserva."
layout: post
slug: non-esistono-segreti
title: Non esistono segreti
wordpress_id: 122
categories:
  - La realtà spiegata

image:
  path: /assets/media/secrets-1.jpg
  thumbnail: /assets/media/secrets-1.jpg
---

> Tante verità importanti stanno sotto gli occhi di tutti ma non tutti le colgono.  
L’unica differenza è nello sguardo di chi le osserva.


![]({{ '/assets/media/Non-esistono-segreti.png' | relative_url }})

Ci sono idee che hanno cambiato radicalmente la nostra vita. Quando le abbiamo incontrate e le abbiamo interiorizzate ne siamo stati rapiti. Dopo averne osservato gli effetti su di noi non possiamo reprimere il desiderio di diffonderle, di rendere tutti partecipi della grande verità che abbiamo scoperto, così da aiutarli a fare gli stessi passi.

Purtroppo noteremo subito che la stessa idea che ci ha sconvolto viene ricevuta spesso con indifferenza. Il concetto è per loro ovvio, banale, nulla di nuovo. Oppure lo ritengono una utopia, irrealizzabile e quindi non degno di nota.

Com’è possibile che non si rendano conto della ricchezza che stiamo donando loro?

### Servono occhi per vedere

Gran parte dei concetti importanti che hanno rivoluzionato la nostra vita sono sempre stati li sotto ai nostri occhi, ben prima che noi li notassimo. In effetti, gran parte delle idee davvero importanti stanno in piena vista, non sono affatto segreti.

Ma allora perché d’un tratto li notiamo, dopo anni di ignoranza?  
Perché solo a quel punto eravamo pronti a cogliere tali concetti. Abbiamo fatto un [salto mentale](/cose-un-salto-mentale/) ed abbiamo interiorizzato davvero l’idea, invece di osservarla superficialmente.

Sostanzialmente, qualcuno o qualcosa ha rimosso la benda dai nostri occhi e noi abbiamo visto davvero, per la prima volta.

### Esempio

Il mondo occidentale, nell’eterna lotta ai chili di troppo, si è scisso in due fazioni distinte, con una visione completamente diversa del mondo:

- Da un lato i fatalisti, ritengono che dimagrire sia impossibile, o comunque un sacrificio tale da non essere desiderabile dall’essere umano sano. Bisognerebbe infatti, e sempre, assumere meno calorie di quelle che si consumano.
- Il secondo gruppo la pensa in modo completamente diverso: controllare il peso è assai semplice. Basterebbe infatti, secondo questi visionari, semplicemente assumere sempre meno calorie di quelle consumate!

La questione della dieta per perdere peso è banale. Tutti sappiamo quello che bisogna fare: mangiare meno e fare più esercizio. È una verità “nascosta” in piena vista, ben poco seducente. L’unica differenza quindi è negli occhi di chi guarda a tale concetto. Una cosa talmente minuscola e marginale, ma che può avere un impatto impressionante sulla nostra vita.

Allo stesso modo, il concetto di [indipendenza finanziaria](/si-puo-smettere-di-lavorare-prima-della-pensione/), la [natura degli errori](/la-natura-dellerrore-salto-mentale/), il fatto che [una mappa non è il territorio](/la-mappa-non-e-il-territorio/), sono idee in apparenza banali ma che, se ben assimilate, possono cambiare la nostra esistenza in maniera molto profonda.

### Cosa possiamo fare

Innanzitutto smettere d’illuderci di avere in tasca dei segreti fantastici. È assai probabile che il nostro segreto sia sotto gli occhi di tutti, quindi non sorprendiamoci quando ci verrà snobbato davanti agli occhi. Il contenuto del nostro messaggio potrebbe non impressionare nessuno.

Non significa che non possiamo aiutare gli altri: possiamo semplificare i concetti più complessi per renderli facilmente digeribili, e possiamo dare l’esempio per dimostrarne la validità. Solo teniamo a mente che non potremo forzare nessuno, il cambiamento e la consapevolezza possono venire solo da dentro.

Infine, ma più importante di tutto: stiamo allerta. Tante idee fenomenali ci stanno sotto il naso proprio in questo momento, in attesa che noi le afferriamo ed interiorizziamo. Quante cose meravigliose ci aspettano!
