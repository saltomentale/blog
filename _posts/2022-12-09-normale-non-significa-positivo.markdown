---
author: SaltoMentale
comments: true
date: 2022-12-09 06:02:45+00:00
excerpt: Eppure lo confondiamo spesso.
layout: post
slug: normale-non-significa-positivo
title: Normale non significa positivo
wordpress_id: 1577
categories:
  - Contesto sociale

image:
  path: /assets/media/Normale-non-significa-positivo-Copertina-Gregge.jpeg
  thumbnail: /assets/media/Normale-non-significa-positivo-Copertina-Gregge.jpeg
---

Per nostra natura, confrontiamo quello che facciamo con le persone a noi “vicine”, che siano i nostri coinquilini o il vecchio collega che non vediamo da anni ma di cui seguiamo ogni aggiornamento su Facebook.

Ci adattiamo al comportamento della nostra comunità. La _normalità_ ci rassicura.

Tuttavia, ci sfugge spesso una sottigliezza: ciò che è normale non è per forza buono. Anzi, tra normale e buono penso non ci sia nemmeno una correlazione decente.

È normale essere [fuori forma e sovrappeso](https://www.epicentro.iss.it/passi/dati/sovrappeso). Ed è normale invidiare chi è in forma, cercando qualche trucco per arrivarvi senza esercizio né dieta.

È normale essere scontenti o addirittura nevrotici. Ed è normale non cambiare nulla di sostanziale nelle nostre vite. Al più possiamo ricercare un qualche fantomatico trauma infantile, [simbolicamente connesso al nostro malessere](https://www.ncbi.nlm.nih.gov/pmc/articles/PMC5459228/), a cui dare tutta la colpa per sentirci un po' meno peggio.

È normale essere narcisisti in un modo che 100 anni fa sarebbe stato considerato patologico. Ed è normale anche lamentarsi della disgregazione della nostra società.

È normale avere [deficit di attenzione](https://chadd.org/about-adhd/general-prevalence/) e problemi nell’apprendimento. Ed è normale considerare la scuola attuale (da decenni in crisi) ed i suoi metodi (da decenni non aggiornati) _l’unico_ modo sensato per istruire una persona.

È normale passare la giornata in ufficio o in fabbrica e dare il meglio di noi sul lavoro, a favore di un capo che, è normale, non stimiamo. Ed è normale dedicare solo le briciole alla propria famiglia, quando non proprio il peggio di noi.

È normale mettersi sulla difensiva quando qualcosa non ci piace o ci mette a disagio o ci costringe a fare i conti con le nostre [incoerenze](/misurare-la-coerenza/). È normale arrabbiarci con chi ce lo fa notare e dargli contro. Ed è normale non pensarci più di tanto ed andare avanti con le nostre vite come se nulla fosse.

Quello che non è più normale è arrivare alla fine di un articolo di blog.

Complimenti, ma questo è più breve del solito, non gasarti.

    Copertina di <a href="https://unsplash.com/@maarco28?utm_source=unsplash&utm_medium=referral&utm_content=creditCopyText" target="_blank" rel="noreferrer noopener nofollow">Marco Willener</a>.
