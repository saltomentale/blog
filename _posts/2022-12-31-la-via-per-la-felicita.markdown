---
author: SaltoMentale
comments: true
date: 2022-12-31 05:20:00+00:00
excerpt: Si colloca tra l’accettare quello che abbiamo ed il lavorare per migliorarlo.
layout: post
slug: la-via-per-la-felicita
title: La via per la felicità
wordpress_id: 1593
categories:
  - Efficacia Personale

image:
  path: /assets/media/Copertina-La-via-per-la-felicità-Sentiero-in-mezzo-ad-un-prato.jpeg
  thumbnail: /assets/media/Copertina-La-via-per-la-felicità-Sentiero-in-mezzo-ad-un-prato.jpeg
---

> Si colloca tra l’accettare quello che abbiamo ed il lavorare per migliorarlo.


Ieri ho chiuso la giornata ascoltando [Padre ricco padre povero](https://amzn.to/3vgIRag) di Robert Kiyosaki. “Devi desiderare ardentemente la ricchezza, altrimenti non la raggiungerai mai”.

Sonno agitato.

Alle 5:00 mi ha svegliato l’inquilina del piano di sotto. Faceva le pulizie natalizie cantando [Barbie Girl](https://www.youtube.com/watch?v=ZyhrYis509A) degli Aqua.

Kiyosaki pianifica le sue finanze nel dettaglio, rischia grosso pur di diventare ricco, sceglie i lavori a seconda delle competenze che ne derivano e venderebbe anche sua nonna pur di raggiungere l’agognata [libertà finanziaria](/liberta-finanziaria/).

L’altra rileva un’attività di parrucchiera un mese prima dei lockdown da Covid, non ha idea di cosa sia un conto economico né quante tasse dovrà pagare e non se ne preoccupa visto che essendo tutto chiuso non può incassare un soldo. Quindi, visto che si annoia, si compra un’auto nuova pagandola a rate.

Uno colleziona ville di lusso da sbattere in faccia ai detrattori.

L’altra vive in un appartamentino senza pretese, preso in affitto per due soldi.

Uno imposta le sue relazioni considerandone l’utilità, da quella con la moglie a quella, infarcita di leccate di piedi, con Trump.

L’altra cambia partner ogni volta che sente di “non amarlo” o “non essere amata” o quando esce la luna nera ai tarocchi.

La cosa assurda? Entrambi sembrano felici e soddisfatti. Anzi, assumiamo che tutto sommato lo siano. È utile a questo articolo e sono troppo assonnato per permettermi di analizzare troppi dettagli.

## La via orientale e la via occidentale

Tiziano Terzani, penso fosse nella raccolta di articoli [In Asia](https://amzn.to/3PS09UP), riporta le parole di un suo collega nel descrivere la differenza fra cultura occidentale e cultura orientale. Parafraso:

> Occidentali ed orientali ricercano la felicità in modo diverso. I primi cercano la felicità fuori, nel mondo, i secondi la cercano dentro loro stessi.


C’è del vero.

Puoi cercare la felicità cambiando tutto quello che non ti piace, trovando il partner ideale, [il lavoro dei sogni](/quanto-costa-lavorare/), o [nessun lavoro](/non-voglio-lavorare-troppo/), e tutte le comodità e la sicurezza che riesci ad immaginare.

Oppure puoi cercare la felicità dentro di te, adottando nuovi [modelli mentali](/modello-mentali/), capendo come funziona la realtà, contemplandola, meditando e godendo di quello che c’è già.

Tuttavia manca un pezzo: le due strade non si escludono a vicenda, anzi si completano tra loro.

Se cerchi la felicità solo fuori, dentro sarai sempre infelice ed insoddisfatto.

Se cerchi la felicità solo dentro, soffrirai mali materiali che non potrai negare con la mente. Nell’indigenza è difficile essere felici.

Tra i propositi per l’anno nuovo, non dimenticare di trovare il tuo personale equilibrio. Se non ti convinco io, chiamo di nuovo in aiuto Terzani:

> “Ormai nessuno ha più tempo per nulla. Neppure di meravigliarsi, inorridirsi, commuoversi, innamorarsi, stare con se stessi. Le scuse per non fermarci a chiedere se questo correre ci rende felici sono migliaia, e se non ci sono, siamo bravissimi a inventarle.”  
— Tiziano Terzani


Buon 2023.

## Approfondimenti

- [Padre Ricco padre povero](https://amzn.to/3vgIRag) di R. Kiyosaki. È il suo capolavoro, ha dato il là ad una vasta letteratura sulla libertà finanziaria. Ha alcuni buoni consigli provocatori e vale la lettura (o l’ascolto), ma tieni a portata di mano il _filtro anti stronzate mirabolanti_, perché ce ne sono diverse. Disponibile anche su [Audible](https://www.amazon.it/hz/audible/mlp?actionCode=AZIOther35606092201BR&tag=saltomentale-21).
- [In Asia](https://amzn.to/3PS09UP), di Tiziano Terzani, è una sua raccolta di articoli del lungo periodo in cui ha fatto da corrispondente in Asia. Ha raccontato la guerra in Vietnam e poi il genocidio in Cambogia, il massacro di Piazza Tienanmen in Cina, la cultura indiana. Anche questo disponibile su [Audible](https://www.amazon.it/hz/audible/mlp?actionCode=AZIOther35606092201BR&tag=saltomentale-21).

  Copertina di <a href="https://unsplash.com/@lili_popper?utm_source=unsplash&utm_medium=referral&utm_content=creditCopyText">Lili Popper</a>.
