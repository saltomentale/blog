---
author: Calt
layout: post
comments: true

date: 2025-04-14 10:10:47:00+00:00  
slug: non-raccoglierai-banane-seminando-pere
excerpt: "Dovrai seminare quello che vuoi raccogliere, anche con le persone"

title: "Non raccoglierai banane seminando pere"

categories:
  - Efficacia Personale
  
image:
  path: /assets/media/non-raccoglierai-banane-seminando-pere_cover.jpg
  thumbnail: /assets/media/non-raccoglierai-banane-seminando-pere_cover.jpg
  caption: "Photo by <a href=\"https://unsplash.com/@jkakaroto?utm_content=creditCopyText&utm_medium=referral&utm_source=unsplash\">Jonas Kakaroto</a>"
---

Da sempre sento una massima catastrofista: "I veri amici si vedono nel momento del bisogno", seguita dal postulato uno: "nel momento del bisogno non si vede un cazzo di nessuno".

Ho visto gente iper-socievole, coinvolta nella comunità e con larghe famiglie che si abbracciano tutti i Natali che, una volta ammalati, si ritrovano soli, visitati solo da uno sparuto gruppo di vecchie pettegole. Tanto valeva non investire affatto nelle reti sociali, se poi si finisce comunque abbandonati, no?

Penso ci sia un errore banale: le relazioni sociali che hanno coltivato erano basate sulla gioia. Ti si vuole bene e sei l'anima della festa, non vediamo l'ora di passare del tempo con te, a festeggiare. Ma se ti ammali diventi una persona diversa. Non vengo più per fare festa ma per sentire i tuoi malanni, condividere il tuo sconforto e le tue pene. Non è per questo che ho firmato!

C'è da sorprendersi se la clientela affezionata di una estetista sparisce quando questa apre un ufficio funebre? Non direi, lei aveva seminato pere, non può raccogliere banane.

Come è ovvio sto semplificando i rapporti umani, però penso che il principio sia valido. Quindi cosa fare? 

Se vuoi gente che stia attorno al tuo letto di morte, frequenta persone che lo fanno abitualmente e lo ritengono importante. Unisciti a gruppi di volontari a cui piace servire ed aiutare gli altri, avvicinati al gruppo delle donne che piangono nei funerali, vai e condividi le pene altrui, così che per reciprocità saranno chiamati a loro volta a condividere le tue.

Se vuoi passare bei momenti di gioia con le persone fallo, fallo spesso e con piacere, senza attenderti che ricambino quando sarai malato, ma aspettandoti che ti invitino alle loro feste ed alle loro gioie.

Di sicuro, non aspettarti che vengano al tuo capezzale perché li hai invitati a quella bella festa con le signorine. Semina pere per raccogliere pere, semina banane per raccogliere banane.